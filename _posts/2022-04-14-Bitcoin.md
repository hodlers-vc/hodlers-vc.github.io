---
title: Bitcoin
author: FiliTol, RiccardoBallarin
date: 2022-04-12 00:00:00
categories: [Approfondimento, Bitcoin, archive, privacy, transazioni, nodo, blocco]
tags: Archivio
img_path: /assets/img/
---

> “Great stuff.
> This is the first real innovation in money since the Bank of England started to
> issue its promissory notes for gold in the vaults, which then became known as banknotes.
> I believe an open source currency has great potential. A bit like Google becoming
> the default search engine for many of  us.” (Sepp Hasslberger, 12-02-2009)

## Sommario

L’utilizzo consapevole di uno strumento necessita molto spesso di uno studio
attento e puntuale circa il funzionamento dello stesso, sforzo che diventa via
via più impegnativo – ma necessario - man mano che la tecnologia in questione
permea e travolge la nostra quotidianità. Come per tutte le nuove tecnologie
anche Bitcoin necessita di tempo e studio per la comprensione del suo funzionamento,
sforzo che molto spesso non è alla portata dell’utente finale, che viene sopraffatto
dalla molteplicità di fonti e dalle informazioni confuse disponibili online.

Questo articolo si pone l’obiettivo di introdurre il lettore a Bitcoin; per fare
ciò si procede con la suddivisione dell’articolo in tre sezioni, ognuna riguardante
alcuni aspetti fondamentali del protocollo.
Nella prima sezione si considerano gli aspetti fondamentali di transazioni e di
wallet, elementi che un neofita incontra nel corso della sua sperimentazione della
tecnologia. La seconda sezione riguarda l’infrastruttura sulla quale Bitcoin si basa,
cioè il network di computer che costituiscono il protocollo. Si tratterà quindi
di nodi e dell’importanza di questi ultimi all’interno delle dinamiche di protocollo.
La terza sezione si focalizza sul fenomeno del mining, spiegandone le principali
caratteristiche.

## Transazioni e wallet

La prima sezione si pone l’obiettivo di spiegare il funzionamento delle transazioni
bitcoin e dei wallet bitcoin, considerati il primo punto di contatto tra il neofita
e il protocollo. Prima di procedere è necessaria però una prima precisazione di carattere
terminologico.

Bitcoin è un software distribuito, installato in decine di migliaia di computer
sparsi per il globo, i quali collaborano per mantenere un registro di transazioni
tra gli utenti. Le transazioni sono denominate grazie all’utilizzo di una valuta
interna al protocollo. Spesso la parola Bitcoin è utilizzata per definire lo stesso
network di computer e non solo il software, paragonando il sistema ad un metodo
di pagamento. La parola “Bitcoin” viene spesso utilizzata in modo intercambiabile
con la parola blockchain; Bitcoin è anche la valuta interna, l’asset alternativo
di investimento noto a tutti.

La difficoltà nel definire univocamente Bitcoin dà vita ad una doverosa distinzione
di carattere terminologico che viene utilizzata anche all’interno del presente
articolo. Si utilizza la parola Bitcoin (con la B maiuscola) alludendo al protocollo,
al network di computer e più in generale alla blockchain Bitcoin. La parola bitcoin
(con la b minuscola) indica strettamente lo strumento monetario utilizzato
all’interno della blockchain, l’asset alternativo ad oggi molto noto, appunto
il bitcoin (BTC). Nel corso degli anni si è diffusa la consuetudine che riconosce
nella parola bitcoin un appellativo per riferirsi non solo ad un’unità intera
di valuta bitcoin, ma anche ad ogni sua frazione o quantità superiore all’unità;
di fatto riferendosi ad una transazione bitcoin si allude ad una movimentazione
di bitcoin di qualsiasi dimensione o entità indipendentemente dal fatto che sia
una frazione millesima o decine di bitcoin. 
Nonostante la sedimentazione di tale consuetudine, ha da poco preso piede
l’abitudine di rivolgersi a delle quantità di bitcoin anche utilizzando alcune
nomenclature alternative, le quali si basano invece su unità inferiori a 1 bitcon
e più precisamente individuano nei satoshi l’unità base della valuta.
La tabella di seguito riporta le nomenclature.

| Unit                  | Bitcoin Equivalent   | Satoshi Equivalent   |
|-----------------------|----------------------|-----------------------|
| 1 bitcoin (BTC)      | 1 bitcoin            | 100,000,000 satoshi   |
| 1 millibitcoin (mBTC) | 0.001 bitcoin       | 100,000 satoshi       |
| 1 microbitcoin (µBTC) | 0.000001 bitcoin    | 100 satoshi           |
| 1 satoshi (sat)       | 0.00000001 bitcoin  | 1 satoshi             |

Come si può notare in tabella, il satoshi è quindi l’unità base, atomica del
protocollo e
l’unica di fatto utilizzata all’interno del codice del protocollo. Un
bitcoin è quindi divisibile in 100 milioni di unità, il che lo rende uno strumento
incredibilmente frazionabile. Nonostante questa doverosa premessa di carattere
terminologico, nel corso dell’articolo ci si riferirà alla valuta del protocollo
Bitcoin utilizzando il termine bitcoin.

### Le transazioni

Il primo contatto che un utente ha con Bitcoin è chiaramente il momento nel quale
egli entra in possesso di alcuni bitcoin perché li ha acquistati tramite una
piattaforma o perché li ha ricevuti in cambio di un pagamento o semplicemente
li ha scambiati con un altro utente. Questo trasferimento avviene attraverso una
transazione bitcoin, che rappresenta quindi uno *spostamento* di bitcoin.

Per comprendere al meglio una transazione bitcoin si può considerarla al pari di
un pagamento in contanti. Un normale spostamento di denaro in contanti si distingue
per alcune caratteristiche:
- **La non-divisibilità delle banconote** o monete (nonostante la valuta *euro*
sia divisibile fino alla seconda cifra decimale);
- L’**assenza di intermediari** che prendono parte allo spostamento di denaro.
Il contante passa di mano e con esso passa di mano il possesso del contante,
con uno scambio che si dice pari-a-pari (peer-to-peer) l’acquirente trasferisce
i soldi al commerciante senza bisogno di intermediazione o di enti terzi;
- La **irreversibilità del pagamento**. In senso stretto, chi possiede la banconota
ne è il proprietario. Nel momento in cui cedo i contanti e mi viene offerto il
bene o servizio in cambio non è più possibile truffare il commerciante invertendo
il pagamento. Ciò invece può accadere per esempio utilizzando carte di credito
o alcuni mezzi di pagamento digitali come Paypal.

Le tre proprietà che il contante assume nell’esempio di compravendita appena
citato sono individuabili anche in Bitcoin. L’immagine di seguito riporta un esempio
di transazione bitcoin.

<img src="transazione_bitcoin.png" alt="Transazione bitcoin" width="700" height="500">

All’interno dell’immagine sono indicati i vari elementi fondamentali riconoscibili
in una transazione bitcoin:

1. L’indirizzo di colui che spende i bitcoin. Esso identifica quello che nel
precedente esempio è il compratore. In generale non esiste una corrispondenza
biunivoca tra *indirizzo* ed *utente*, che dunque può avere numerosi indirizzi
a sua disposizione;
2. L’importo trasferito dal compratore. Rappresenta di fatto un’ipotetica banconota
che il compratore porge al commerciante, la quale non può essere quindi spezzettata
ma va spesa interamente;
3. L’indirizzo del ricevente. Si ipotizzi uno scenario nel quale il compratore
voglia acquistare un caffè pur disponendo solo di una banconota da €50 con il costo
di un caffè di €1. Una transazione in contanti vedrà il commerciante ricevere
la banconota da €50 e porgere €49 al cliente come resto;
4. L’importo ricevuto presso il commerciante;
5. L’indirizzo del compratore. Nell’esempio precedente il cliente riceve di resto
€49 che deposita nuovamente nel suo portafoglio. In questo caso il compratore
(colui che ha inviato i fondi) spedisce ad un suo indirizzo il resto;
6. L’importo che costituisce il resto della transazione;
7. L’identificatore della transazione (txid). Questa stringa alfanumerica è di
fatto un numero che identifica univocamente la transazione in questione;
8. Timestamp corrispondente approssimativamente a quando la transazione è avvenuta.

L’immagine riporta una transazione scelta casualmente all’interno del sito
<a href="https://mempool.space/" target="_blank">mempool.space</a>, uno dei tanti
blockchain explorer presenti online, siti che permettono di osservare in tempo
reale ciò che avviene nella blockchain Bitcoin.

La complessità di una transazione bitcoin va ben oltre i pochi elementi elencati
in precedenza, i quali chiaramente sono però fondamentali per capirne il funzionamento.
E’ necessario puntualizzare che a livello di protocollo le transazioni non assumono
propriamente la forma osservata; la strutture delle transazioni che si possono
osservare grazie ad un blockchain explorer sono frutto di semplificazioni grafiche,
utili a trasmettere efficacemente i concetti appena spiegati ma inesistenti a
livello di codice.
Nonostante queste complessità, gli otto punti elencati in precedenza rappresentano
tutto ciò di cui l’utente finale necessita per muovere i primi passi nel mondo
di Bitcoin.

### I wallet

Compresa la forma essenziale di una transazione bitcoin è necessario ora considerare
lo strumento fondamentale che un utente utilizza per detenere, inviare e ricevere
i bitcoin, cioè un portafoglio bitcoin (wallet).
Nel corso del precedente paragrafo si è parlato di “fondi trasferiti” e di
“monete” alludendo ad uno spostamento vero e proprio di fondi durante una transazione.
Per definire e introdurre i wallet bitcoin è necessario però confutare quanto detto
fino ad ora, che risulta impreciso per quanto più comprensibile. Per quanto possa
risultare controintuitivo, in Bitcoin non esistono monete e per ciò non esistono
movimentazioni di valuta, dunque è necessario ridefinire il significato di transazione
alla luce delle nuove conoscenze apprese.

#### Excursus: la crittografia in Bitcoin
I fondamentali di Bitcoin si ancorano ad una pratica matematica chiamata crittografia,
la quale si occupa di studiare tecniche e strategie per rendere sicure informazioni
per prevenire l’attacco di individui malintenzionati. Notoriamente la crittografia
si occupa di pratiche per nascondere e celare informazioni; ciò è esatto in generale,
ma considerando il caso di Bitcoin si osserva che all’interno del protocollo la
crittografia viene utilizzata non per celare informazioni bensì per attestare la
veridicità e l’originalità di un’informazione, senza però esporla ad osservatori esterni.

Per spiegare il funzionamento di Bitcoin in modo più puntuale è necessario introdurre
una tecnica crittografica molto ricorrente in Bitcoin, cioè la crittografia a chiave
pubblica. La crittografia a chiave pubblica è una tecnica crittografica che contempla
l’esistenza di due chiavi, una chiave privata e una chiave pubblica, tra le quali
intercorre una particolare relazione. Entrambe le chiavi sono di fatto dei numeri
molto grandi che vengono generati l’uno in modo casuale (la chiave privata) e
l’altro, la chiave pubblica, viene derivato dalla chiave privata attraverso complessi
passaggi matematici.

Il processo di derivazione della chiave pubblica avviene
utilizzando una tecnica crittografica chiamata crittografia a curva ellittica
(*Elliptic Curve Cryptography – ECC*). Addentrarsi nei meandri della
crittografia curva ellittica va ben oltre gli scopi di questo articolo, si
elencano di seguito solo le principali proprietà che Bitcoin eredita dalla
ECC e che utilizza per il suo schema di derivazione delle chiavi.

- L’obiettivo ultimo della crittografia a chiave pubblica è quello di derivare
una chiave (pubblica) tramite un procedimento che sia impossibile da invertire,
cioè che sia dunque impossibile derivare la chiave privata a partire dalla chiave
pubblica.
- ECDSA (Elliptic Curve Digital Signature Algorithm) è l’algoritmo di ECC usato
in Bitcoin per generare le chiavi, esso consiste nella costruzione di una curva
che contiene tutti i punti che soddisfano l’equazione  $y^2 = x^3 + ax + b$.
I punti sulla curva in questione, se moltiplicati tra di loro, permettono la
creazione di un percorso deterministico che genera un terzo punto sulla curva
come risultato.
- In generale, il procedimento di creazione della coppia di chiavi inizia con
la scelta di un numero casuale che sarà la chiave privata (k); ottenuto il numero
k si procede poi con la scelta di un punto G lungo la curva, che in Bitcoin è
fissato e invariato all’interno del codice. L’esecuzione della moltiplicazione
$k*G$, che è di fatto la moltiplicazione tra una costante ($k$) e un punto ($G$)
da origine ad un secondo punto lungo la curva, chiamato $K$. Il punto $K$,
che non è nient altro che la chiave pubblica, è quindi un numero a sua volta
generato partendo da $k$ e da $G$. Contrariamente a ciò che succede nell’algebra
nota tutti, la moltiplicazione sulla curva ellittica non ammette operatori inversi,
per cui, data una $K$ e una $G$, **non è possibile effettuare l’operazione inversa**
$k= \frac{k/G}$. **Questa certezza ECDSA permette di rendere pubblica una chiave
pubblica senza doversi preoccupare che qualcuno possa ricavarne la corrispondente
chiave privata**.

Un utilizzatore di Bitcoin incontra inconsapevolmente la crittografia fin dal
primo contatto con la tecnologia, contatto che avviene attraverso un wallet bitcoin.
Si scopre quindi quale sia effettivamente l’importanza di un wallet bitcoin:
un wallet non contiene bitcoin bensì ricopre il ruolo fondamentale di custode delle
chiavi.

Concretamente un wallet bitcoin può assumere svariate forme, ciò che è fondamentale
però è che esso sia uno strumento idoneo a custodire delle informazioni,
che nel caso specifico é appunto un numero (chiave privata $k$).
Custodire gelosamente le chiavi – più precisamente la chiave privata - è una proprietà
fondamentale per un wallet; da ciò ne deriva che chiunque sia in possesso della
chiave privata sia dunque in grado di spendere i fondi collegati a quella chiave,
la quale permette appunto di *sbloccare* i fondi e di spenderli.

Le varie tipologie di wallet presenti ad oggi sul mercato sono le seguenti:

- **Hardware wallet**. Dispositivo che contiene le chiavi private all’interno di
un chip; è simile ad una chiavetta;
- **Software wallet**. E’ un software scaricabile su un dispositivo,
custodisce le chiavi digitalmente.
- **Mobile wallet**. E’ un software creato per il mercato mobile, utilizzabile
quindi tramite smartphone.

> E' importante puntualizzare che questa tassonomia non è l'unica possibile, poichè
esistono numerose proprietà che un wallet può avere e secondo cui si possono raggruppare
diverse categorie di wallet. La classificazione presentata in precedenza riguarda
strettamente le proprietà hardware e software del supporto utilizzato come wallet.

#### Hands-on

Compreso il ruolo che un wallet ricopre l’utente è ora pronto a creare la sua
prima transazione bitcoin, acquistando familiarità con un qualsiasi wallet di
cui egli è munito. Al netto delle complessità fino ad ora esplorate, inviare
o ricevere dei bitcoin attraverso le più comuni applicazioni mobile è diventato
sempre più facile; a questo proposito si illustra brevemente il processo di
invio e di ricezione tramite le rispettive schermate dell’applicazione
“Bitcoin Wallet”, sviluppata da Bitcoin Wallet Developers e il cui codice
è open source e disponibile
<a href="https://github.com/bitcoin-wallet/bitcoin-wallet" target="_blank">qui</a>

> Il wallet in questione è uno dei più longevi anche se sempre meno utilizzato
> ad oggi. Tra i wallet mobile più noti ad oggi disponibili raccomandiamo
> <a href="https://blockstream.com/green/" target="_blank">Green</a>.

<img src="bitcoinwallet_1.png" alt="Wallet bitcoin" width="300" height="500">

La schermata in questione è specifica del wallet Bitcoin Wallet, tuttavia ogni
wallet mobile ad oggi rispetta gli stessi canoni di interfaccia.
Sotto Pay to è necessario inserire l’indirizzo che il ricevente ci ha fornito,
tramite il tasto fotocamera in alto a destra è possibile scannerizzare un codice
QR che eventualmente il ricevente ci può fornire, esso codifica l’indirizzo dunque
è equivalente a immettere manualmente l’indirizzo.
Sarà poi necessario inserire l’ammontare da pagare; alcuni wallet danno la
possibilità di affiancare i bitcoin con una valuta fiat, ciò permette all’utente
di avere la consapevolezza dell’ammontare che sta inviando.

Infine basterà premere il tasto **send** e transazione sarà ultimata.

<img src="bitcoinwallet_2.png" alt="Wallet bitcoin" width="300" height="500">

Ricevere bitcoin è estremamente facile, è sufficiente fornire alla controparte
un nostro indirizzo ed eventualmente inserire l’ammontare richiesto, che quindi
verrà in qualche modo codificato all’interno della richiesta di pagamento.

Ad oggi tutti i wallet si occupano autonomamente di generare indirizzi che l’utente
sarà in grado di spendere attraverso l’utilizzo di quel wallet e quindi con le
chiavi private presenti in esso. Un indirizzo bitoin può essere considerato al
pari di un IBAN monouso.

Un esempio di indirizzo bitcoin è `1Q2TWHE3GMdB6BZKafqwxXtWAWgFt7Jvm3`

L’ultimo aspetto da considerare è la natura degli indirizzi bitcoin, i quali si
presentano come stringhe alfanumeriche apparentemente generate casualmente. Un
indirizzo Bitcoin simile a quello riportato sopra viene in realtà generato in modo
deterministico a partire dalla chiave pubblica attraverso l’utilizzo di una funzione
di hash chiamata SHA256 e di un'altra funzione chiamata RIPEMD160. Il processo
matematico che permette di ottenere un indirizzo a partire da una chiave pubblica
è ancora una volta irreversibile, dunque non è possibile risalire ad una chiave
pubblica conoscendo un indirizzo. Questo percorso deterministico, che parte dalla
generazione della chiave privata k come numero casuale, transita per la chiave
pubblica K e permette di ottenere un indirizzo, è dunque una garanzia di esclusività
del possesso di alcuni fondi sbloccabili tramite la chiave privata.

Nel corso dell’ultimo decennio la tecnologia e la ricerca in Bitcoin hanno compiuto enormi avanzamenti, la cui conseguenza è ovviamente il cambiamento della forma degli indirizzi bitcoin, che non è semplicemente frutto di una mutazione estetica bensì del modo di creare le transazioni a livello di codice. Spiegare le avanzate forme di scripting in Bitcoin va oltre gli scopi di questo articolo, dunque ci si limiterà ad elencare i vari tipi di indirizzi e le loro diverse nomenclature.

- **Pay to Public Key Hash (P2PKH)**: indirizzi iniziano con “1” come `1CK6KHY6MHgYvmTQ4PAafKYDrg1ejbH1cE`
- **Pay to Script Hash (P2SH): indirizzi che iniziano con “3” come `3PVaZ57kG1bdGEwQdZtrFCZEh3crBBjvML`
- **Segwit native address (bech32)**: indirizzi che iniziano con “bc1” come `bc1q2cyrfmck2ffu2ud3rn5l5a9yv6f0chkp0zpemf`

## Infrastruttura di Bitcoin

La seconda sezione riguarda l’infrastruttura sulla quale Bitcoin si basa, cioè il
network di computer che costituiscono il protocollo. Si tratterà quindi di nodi e
dell’importanza di questi ultimi all’interno delle dinamiche di protocollo e della
blockchain.
Nel corso della prima sezione si è discusso di come la chiave privata conferisca
il massimo potere di spesa sui fondi di un wallet, ma allo stesso tempo si è
affermato che all’interno di Bitcoin non esistono propriamente delle monete. La
chiave privata infatti abilita il wallet a spendere dei fondi che propriamente non
esistono fisicamente bensì si trovano su un registro distribuito chiamato blockchain.

Volendo esemplificare la questione si può paragonare la blockchain in un dato
momento ad un enorme magazzino pieno di cassette di sicurezza, simili a quelle
disponibili nei caveau di una banca. Ogni cassetta di sicurezza è numerata con
un’etichetta e il numero indicato nell'etichetta non è nient'altro che l’indirizzo
bitcoin dove risiedono i fondi. Ogni cassetta è trasparente poiché chiunque può
agevolmente osservare il saldo bitcoin presente in un indirizzo conoscendo
l’indirizzo; tuttavia tutte le cassette di sicurezza sono sigillate ed accessibili
unicamente attraverso l’apertura di un lucchetto, la cui chiave è cusodita
gelosamente dal proprietario di una determinata cassetta. Questa chiave è
chiaramente la chiave privata k menzionata precedentemente. Ecco che dunque possedere
un chiave privata permette ad un utente di aprire la cassetta di sicurezza il cui
indirizzo è stato derivato dalla sua chiave privata k, abilitandolo a spendere i
fondi presenti nelle cassette di cui ha la chiave.

Come nel precedente esempio, anche la blockchain è considerabile come un enorme
deposito di saldi contabili, spendibili dagli utenti che possiedono le chiavi per
sbloccare quei fondi.

Il protocollo Bitcoin, nato per cercare di creare un network monetario libero da
autorità centrali, è costruito sulla necessità di diffondere le informazioni a tutti
i partecipanti del sistema come ovvia risposta al modello centralista. La soluzione
alla ricerca di disintermediazione è quindi la seguente: invece che delegare ad un
ente centrale la custodia della cronologia di transazioni, ogni partecipante al
protocollo è tenuto a conservare il registro aggiornato sullo stato del sistema,
cioè appunto il registro di blocchi e quindi le transazioni. Per raggiungere questo
scopo Bitcoin utilizza quindi la tecnologia blockchain e la tecnologia della prova
di lavoro o Proof of Work (PoW). Si rimanda la discussione circa la PoW nel paragrafo successivo.

Come appena visto, l’immagazzinamento della cronologia di transazioni è
indispensabile per la buona riuscita di un sistema distribuito; in Bitcoin questo
compito è svolto dai nodi, unici garanti dell’integrità del protocollo. Un nodo è
di fatto una qualsiasi implementazione del software Bitcoin che si occupa di
archiviare la cronologia di transazioni avvenute  fin dalla nascita del protocollo
nel gennaio 2009.

Ad oggi l’implementazione più nota ed utilizzata del software Bitcoin è Bitcoin
Core, un client che deriva direttamente dall’implementazione originale di Satoshi
Nakamoto. Il software in questione, come del resto le altre implementazioni, si
occuperà al primo avvio di connettersi alla rete internet e di consultare tutti gli
altri computer facenti parte del network Bitcoin al fine di venire a conoscenza
della cronologia di transazioni avvenute fino a quel momento.

Il network Bitcoin opera tramite internet, tessendo un’infrastruttura di connessioni
tra i computer che permette loro di scambiarsi dati ed informazioni sullo stato del
sistema. Le informazioni in questione vengono propagate all’interno del network e
inviate tra i nodi che si mettono in diretto contatto tra di loro, formando una
cosiddetta rete peer-to-peer. Questo modello di diffusione dei dati a propagazione
permette ai nuovi entranti di scoprire ben presto le informazioni dei quali essi non
sono ancora muniti e di mettersi al passo con l’intero sistema.

Effettuata la prima connessione con il network il nodo viene a conoscenza di tutti
i blocchi presenti nella blockchain esistente, ripercorrendo tutta la catena dal
primo blocco minato e raggiungendo il blocco che in quel momento è l’ultimo
componente della blockchain. Un nodo Bitcoin ricopre un ruolo fondamentale
all’interno del sistema, svolgendo i seguenti compiti:

1. Riceve, valida e propaga le transazioni all’interno del network peer-to-peer;
2. Riceve, valida e propaga i blocchi all’interno del network peer-to-peer.

In questo caso validare significa controllare che il blocco o la transazione
ricevuta sia conforme alle regole del sistema; solo nel caso di risposta affermativa
il nodo procederà poi con il propagare l’informazione e contestualmente aggiungere
il blocco ricevuto alla catena di blocchi esistenti.

Le transazioni propagate nel network devono rispettare numerosi parametri, tra
i quali:

a. Ogni transazione deve avere almeno un input e un output;

b. Ogni transazione può trasferire al massimo un valore compreso nel range 0 – 21
milioni di bitcoin. Non è possibile trasferire in una transazione più bitcoin di
quanti ne potranno mai essere creati;

c. Non è accettabile una transazione nella quale la somma dei valori in input è
maggiore della somma dei valori in output, dunque non è possibile spendere più
bitcoin di quelli che si utilizzano per la transazione;

d. Ogni input di transazione non può essere già stato speso, ciò significa che
utilizzare un input per spendere dei fondi che in realtà sono già stati spesi
in un’altra transazione viola le regole;

Esistono numerosissime altre regole sancite dal codice e dal consenso che
in quel momento è stato raggiunto all’interno della community; per esempio ogni
nodo controlla anche che una transazione sia di dimensione inferiore rispetto
alla massima dimesione che può assumere un blocco.

Allo stesso modo, anche i blocchi propagati nel network devono rispettare alcune regole, tra le quali:

a. La dimensione del blocco deve rispettare i limiti di dimensione in vigore in
quel momento all’interno del protocollo;

b. Tutte le transazioni all’interno del blocco devono essere valide, quindi
verificate seguendo i criteri analizzati in precedenza per le transazioni.

In aggiunta ai diversi compiti fino ad ora elencati, un nodo si occupa generalmente
anche della conservazione della blockchain e dunque di memorizzare tutta la sequenza
di blocchi minati a partire dal primo. Un nodo che conserva la blockchain Bitcoin
nella sua interezza viene chiamato full node, letteralmente nodo pieno, il quale
si occupa appunto di immagazzinare tutta la blockchain. Questo compito è diventato
sempre più arduo con il passare degli anni, complice la dimensione della blockchain
di Bitcoin che ormai necessita di +400GB di archiviazione disponibili.

Il protocollo prevede anche l’esistenza dei cosiddetti nodi SPV (Standard Payment
Verification), ai quali non è richiesto di conservare l’intera cronologia della
blockchain per funzionare correttamente.

Un’altra importante caratteristica di un nodo è che esso può fungere anche da
wallet, permettendo all’utente di conservare i propri fondi e conservare allo stesso
tempo la blockchain per conoscere esattamente lo stato del sistema in ogni momento.

Il numero di nodi esistenti all’interno di un sistema come Bitcoin è essenziale ai
fini della decentralizzazione del network; più nodi esistono, più la validazione
diventa un’attività distribuita, dando vita ad un network decentralizzato e
distribuito nel quale un singolo nodo non ha il potere di manomettere il
funzionamento dell’intera rete. Al contrario, più il numero di nodi è esiguo,
più è alto il rischio che un nodo malintenzionato possa influire sull’intero
network, ad esempio propagando blocchi o transazioni invalide ad ignari utenti.

## Mining

All’interno di questa sezione ci si focalizza sulla categoria dei minatori (detti
anche miner), introducendo quindi al fenomeno del mining e spiegandone le principali
caratteristiche. Prima di affrontare questi temi è però indispensabile ricordare
la struttura essenziale di una blockchain e alcuni aspetti circa l’offerta di
nuovi bitcoin all’interno del protocollo.

La definizione di blockchain richiama appunto una sequenza di blocchi legati
indissolubilmente tra loro che si snoda nel tempo e alla quale vengono aggiunti
via via più blocchi.

In Bitcoin, gli elementi essenziali all’interno della blockchain sono lo SHA256
e la Proof of Work. Lo SHA256 permette alla catena di blocchi di acquisire un ordine
derivante dal vincolo che lega un blocco al suo blocco genitore ed al suo blocco
figlio. Ogni blocco tra le altre cose contiene un riferimento al blocco precedente,
riferimento che è l’impronta digitale del blocco genitore ricavata proprio grazie
a SHA256.

<img src="block_chain.png" alt="Bitcoin: A Peer-to-Peer Electronic Cash System (2008), Satoshi Nakamoto" width="700" height="500">

l meccanismo di formazione di una blockchain ricorda molto il processo di formazione
delle rocce sedimentarie, le quali si modellano in seguito a fenomeni di deposito di
materiali sulla superficie terrestre. Allo stesso modo, una blockchain cresce in
dimensione e lunghezza grazie alla continua aggiunta di blocchi all’estremità finale
della catena, i quali si sedimentano gli uni sopra gli altri seppellendo i blocchi
più antichi. La numerazione dei blocchi parte dal primo blocco chiamato Genesis
Block (blocco numero 0) per poi progredire fino all’altra estremità della catena.

Per riferirsi ad un blocco posizionato in un punto della blockchain si richiama
la sua altezza (block height), calcolata come la distanza del blocco dal blocco 0.

Un altro fenomeno molto conosciuto riguardante Bitcoin è il cosiddetto halving,
cioè il dimezzamento dell’offerta di bitcoin che avviene circa ogni 4 anni o più
precisamente ogni 210'000 blocchi.

Questo meccanismo è noto poiché determina il dimezzamento del numero di bitcoin
emessi ogni blocco, dando origine ad uno shock di offerta che spesso viene additato
come responsabile per l’aumento del prezzo dell’asset bitcoin. Di seguito si
richiama lo schema di erogazione dell’offerta di nuovi bitcoin sancito ad oggi
all’interno del protocollo.

<img src="messari_blockreward.png" alt="Calendario di emissione dei blocchi Bitcoin" width="700" height="500">

Un altro elemento fondamentale in Bitcoin è la Proof of Work, essenziale per capire
il processo di mining in Bitcoin.

Mantenere il consenso all’interno di un sistema distribuito significa mantenere
sincronizzate tutte le copie della blockchain che i numerosi nodi conservano. Al
fine di raggiungere questo risultato il protocollo Bitcoin ha elaborato un
meccanismo che permette ai partecipanti di contribuire alla costruzione della blockchain attraverso la partecipazione ad una competizione ripetuta simile ad
un’asta. L’asta in questione ha come scopo quello di trovare il risultato ad un
problema matematico che necessita un notevole sforzo computazionale; nel concreto
si tratta della ricerca randomica di un numero che soddisfi particolari
caratteristiche definite dal protocollo. La caratteristica distintiva di questo
problema è che esso è straordinariamente difficile da risolvere, tuttavia è
estremamente facile controllare la veridicità del risultato una volta che il
problema viene risolto. Un parallelismo utile ai fini di comprendere il meccanismo
si può fare con il gioco del Sudoku, il quale necessita di molte risorse per la
risoluzione ma di un tempo relativamente breve per il controllo circa la correttezza
della soluzione.

La ricerca della soluzione al problema matematico è appunto il processo di mining,
meccanismo di estrazione dei bitcoin che ricorda molto il fenomeno dell’estrazione
aurea; gli utenti che svolgono questa attività vengono appunto chiamati miner.

Il processo del mining in realtà inizia prima rispetto al momento nel quale il miner
inizia a cercare la soluzione al problema, anche se si tratta di intervalli
temporali di qualche secondo. Il primo passaggio svolto dal miner è infatti quello
di assemblare un blocco raccogliendo le transazioni ancora non confermate
all’interno del network; egli dunque consulta il proprio nodo e osserva quali
transazioni sono state propagate di recente nel network per poi selezionare quelle
ancora non confermate (cioè non ancora inserite in nessun blocco). Il miner procede
poi con l’inserirle all’interno di un blocco – che naturalmente è virtuale,
inesistente nella blockchain – allegando ulteriori informazioni come il timestamp e
l’hash dell’ultimo blocco presente sulla blockchain in quel momento. L’ulteriore
passaggio che egli compie da inizio alla vera e propria ricerca della soluzione,
che impiega circa 10 minuti, intervallo stabilito nel codice.

La ricerca della soluzione si concretizza nella continua esecuzione della funzione
di hash SHA256 prendendo come input la proposta di blocco appena allestita dal
miner, avendo premura di variare leggermente uno dei parametri all’interno della
struttura di dati, chiamato nounce. Questa procedura viene effettuata poiché una
funzione di hash restituisce sempre lo stesso output se alimentata con lo stesso
input, di conseguenza è necessario cambiare sensibilmente l’input per ottenere un
diverso output e procedere con la ricerca randomica.

Nel momento in cui il miner in questione trova una soluzione idonea o riceve un
blocco propagato dal network con lo stesso blocco genitore (che quindi indica
l’aver costruito sulla blockchain esistente e dunque l’aver risolto per primo il
problema), egli cesserà immediatamente le operazioni per la risoluzione del problema
precedente, procedendo con la creazione di una nuova proposta di blocco da annettere
al blocco appena ricevuto. Come si può notare il processo è ripetuto ogni volta
che un nuovo blocco viene scoperto, obbligando i miner al lavoro a fermare
immediatamente le operazioni in corso e procedere con il nuovo blocco.

L’importanza del mining in Bitcoin non è data solo dal ruolo che ha per l’offerta
di nuovi bitcoin, poiché il ruolo di estrazione dei nuovi bitcoin è considerabile
secondario rispetto al principale scopo del mining, quello di mantenere ed
alimentare la sicurezza del network.

Il mining in Bitcoin contribuisce ad allungare la catena di blocchi includendo
le nuove transazioni in blocchi, utilizzando energia e potenza computazionale,
entrambe indispensabili in gran quantità durante il processo del mining. L’ovvia
conseguenza di ciò è una blockchain alla quale partecipano sempre più miner, intenti
ad accaparrarsi il premio di emissione dei blocchi, cioè nuovi bitcoin. L’aumentare
della potenza computazionale dedicata al mining evidenzia una grande competizione
nel settore, la quale però non può modificare l’offerta di bitcoin, che è fissa e
decretata dal codice.

L’unica ovvia conseguenza dell’aumento di potenza computazionale dedicata al mining
è da analizzare  con attenzione alla finestra temporale considerata:

a. A breve termine -cioè nell’arco temporale compreso tra il blocco successivo
e l’aggiustamento della difficoltà nel protocollo, che avviene ogni 2016 blocchi
- diverrà sensibilmente più facile trovare un blocco per il miner che ha
incrementato le risorse dedicate al mining;

b. Ogni 2016 blocchi la blockchain Bitcoin assiste ad una modifica della difficoltà,
sentenziata dal protocollo stesso. La modifica in questione influisce sulla
difficoltà del problema affrontato dai miner e di conseguenza sul tempo dedicato
a risolverlo e sulla potenza dedicata. Se nel corso dei 2016 blocchi precedenti
l’intervallo medio di distanza tra blocchi è stato superiore a 10 minuti, allora
la difficoltà verrà diminuita in modo da livellare questa difformità. Al contrario,
se l’intervallo medio è stato inferiore ai 10 minuti allora il protocollo procederà
con l’aumentare proporzionalmente la difficoltà.

Questo meccanismo di equilibrio, sommato alla inelasticità dell’offerta di bitcoin
che non può essere manipolata, determina una tendenza all’aumento della potenza
computazionale dedicata al mining a parità di prezzo per bitcoin. Ciò significa che
sempre più miner cercano di accaparrarsi il blocco successivo, ovviamente intenti a
minare il blocco secondo le regole del protocollo per vedersi eventualmente il
blocco accettato e la ricompensa recapitata, ricompensa che nel caso di difformità
alle regole del protocollo non verrebbe loro concessa.

Uno dei principi cardine di Bitcoin è il concetto di immutabilità, caratteristica
che il protocollo si assicura grazie all’utilizzo della Proof of Work come algoritmo
di consenso. Il protocollo Bitcoin raggiunge l’immutabilità grazie al lento processo
di sedimentazione dei blocchi sopra citato, grazie al quale un blocco che si trova
ad una sufficiente profondità dall’ultimo blocco può essere considerato immutabile.

Ciò avviene poiché per modificare un blocco esistente è necessario ricostruire la
catena a partire dal blocco in questione fino al blocco più recente, rendendo
quindi molto dispendioso un attacco di questo tipo. Bitcoin risolve quindi il
dilemma dei generali bizantini proprio grazie all’impiego della Proof of Work,
che assicura immutabilità in termini probabilistici.

## Fonti

- <a href="https://bitcoin.org" target="_blank">Sito ufficiale del progetto Bitcoin</a>;
- <a href="https://bitcoin.org/bitcoin.pdf" target="_blank">Bitcoin: A Peer-to-Peer Electronic Cash System (2008)</a>;
- Mastering Bitcoin - programming the open blockchain (2017),*Andreas M. Antonopoulos, O’Reilly Media 2° edizione*
- <a href="https://messari.io" target="_blank">Crypto Research, Data and Tools (Messari)</a>.
